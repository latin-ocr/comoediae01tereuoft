PROLOGVS.

Postquam poeta sensit, scripturam suam
Iniquos observare, et, adversarios
Peiorem rapere in partem, quam acturi sumus,
Indicio de sese ipse erit, vos iudices,
5 Laudine duci an vitio factum id oporteat.
Synapothnescontes Diphili comoedia est;
Eam Commorientes Plautus fecit fabulam;
In Graeca adolescens est, qui lenoni eripit
Meretricem, in prima fabula: eum Plautus locum
10 Reliquit integrum, eum hic locum sumsit sibi
In Adelphos, verbum de verbo expressum extulit;
Eam nos acturi sumus novam: pernoscite,
Furtumne factum existumetis an locum
Reprehensum, qui praeteritus negligentia est.
15 Nam quod isti dicunt malevoli, homines nobiles
Eum adiutare, adsidueque una scribere,
Quod illi maledictum vehemens esse existumant,
Eam laudem hic ducit maxumam, cumillis placet,
Qui vobis univorsis et populo placent,
20 Quorum opera in bello, in otio, in negotio,
Suo quisque tempore usus sine superbia.
Dehmc, ne exspectetis argumentum fabulae,
Senes, qui primi venient, hi partim aperient,
In agendo partim ostendent. Facite aequanimitas
25 Poetae adaugeat ad scribendum industriam.

